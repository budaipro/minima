---
title: 佛說禪行三十七品經
tags: [安世高]
---

{:.author}
後漢安息國三藏安世高譯

聞如是。

一時，佛遊於舍衛國祇樹給孤獨園。

佛言：諸比丘。若能彈指間，惟行自身身止觀、外身身止觀、內外身身止觀。分別、念解世間癡、惱。是為精進、為如佛教，非是愚癡食人施。何況能多行者，撮取其要。若彈指間，止觀痛，若止觀意及止觀法。內外分別、念解世間癡、惱；皆如上說。何況多行者。是故可念行四意止。

佛言：諸比丘。<b>若彈指間，惟行未生惡法不令生，勸意治行，精進攝意</b>。是為精進行禪，為如佛教，不是愚癡食人施。何況多行者，撮取其要。若彈指間，惟行已生惡法即得斷，若惟行未生善法便發生及已生善法立不忘，增行得滿，勸意治行，精進攝意；皆如上說。何況多行者。是故可念行四意斷。

佛言：諸比丘。<b>若彈指間，惟行欲定斷生死，惟神足</b>。是為最精進行禪，為如佛教，不是愚癡食人施。何況多行者，撮取其要。若彈指間，惟行精進定，若惟行意定及戒定斷生死；惟神足皆如上說。何況多行者。是故可念行四神足。

佛言：諸比丘。若彈指間，<b>惟行信根</b>以見四喜之事，<b>不離佛亦法與眾及戒</b>。是為精進行禪，為如佛教，不是愚癡食人施。何況多行者，撮取其要。若彈指間，<b>惟行精進根，以見<dfn title="四正勤。">四意斷</dfn>；若惟行念根，以見四意止；若惟行定根，以見四禪；若惟行慧根，以見四諦</b>。皆如上說，何況多行者。是故可念行五根。

佛言：諸比丘。若彈指間，<b>惟行信力</b>，從得四喜之事，<b>令無能壞</b>。是為精進行禪，為如佛教，非是愚癡食人施。何況多行者。若彈指間，<B>惟行精進力，若念力、若定力、若慧力</b>。皆如上說，何況多行者。是故可念行五力。

佛言：諸比丘。若彈指間，<b class="red">惟行念覺意，以念所當念，以愛念、以正念為善法念，得志不忘</b>。是為精進行禪，為如佛教，不是愚癡食人施。何況多行者，撮取其要。若彈指間，<b class="red">惟行法解覺意，其意經經分別解、隨順解。若惟行精進覺意，其身精進，意亦精進。若惟行愛覺意，知所當愛，令意得喜。若惟行止覺意，令身休止，意亦休止。若惟行定覺意，令意住、念亦住，志不亂、不邪念。若惟行護覺意，為護行，知所念、知安身，令見道、護惡念，安隱行事</b>。事皆如上說，何況多行者。是故可念行七覺意。

佛言：諸比丘。若彈指間，<b>惟行正見；以知古，知始，知終，知內，知外，知苦，知習，知盡，知道，知佛，知法，知比丘眾，知學行事如六合，所習、所取歡樂變失及其歸趣，知不貪之德</b>。是為正見。為精進行禪，為如佛教，不是愚癡食人施。何況多行者，撮取其要。若彈指間，<b>惟行正思，為思出家、思不諍、思不殺；若惟行正語，不妄語、不兩舌、不惡口、不形笑；若惟行正命，不以貪生活、不恚生活、不以癡生活；若惟行正業，不殺、不盜竊、不邪婬；若惟行正治，以修治四意斷之事；若惟行正念，以受行四意止；亦惟行正定，以思念四禪事</b>。事皆同如上說，其彈指間功德如是，何況多行者。是故可念行八正道。

佛說是已，皆歡喜受。

