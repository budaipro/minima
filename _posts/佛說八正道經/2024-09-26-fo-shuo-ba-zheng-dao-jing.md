---
title: 佛說八正道經
tags: [安世高]
---

{:.author}
後漢安息國三藏安世高譯

聞如是。

一時，佛在舍衛國祇樹給孤獨園。佛告諸弟子：聽我說邪道，亦說正道。何等為邪道？不諦見、不諦念、不諦語、不諦治、不諦求、不諦行、不諦意、不諦定。是為道八邪行。

何等為道八正行？一者諦見，諦見為何等？信布施、信禮、信祠、信善惡行自然福、信父母、信天下道人、信求道、信諦行、信諦受。今世、後世自黠得證，自成便相告說。是為諦見。第二諦念為何等？<b>所意棄欲、棄家、不瞋恚怒、不相侵。是為諦念</b>。第三諦語為何等？不兩舌、不傳語、不惡罵、不妄語。是為諦語。第四諦行為何等？不殺、盜、婬。是為諦行。第五諦受為何等？是聞有道弟子<b class="red">法求</b>，不可非法飯食、床臥；病瘦正法求，不可非法。是為諦受。第六諦治為何等？<b>生死意共合行，所精進行、出力因緣行，乃精進不厭、意持。是為諦治</b>。第七諦意為何等？<b>生死行，合意念、向意念，不妄、不共意求。是名為諦意</b>。第八諦定為何等？<b>生死意，合念止、相止，護已止，聚止，不可為，不作所有罪、不墮，中庭。是名為諦定。

比丘。所有道弟子，當受是八種行諦道，如說行可得道八行覺。

諦見者。信布施，後世得具福。信禮者，見沙門道人作禮福。信祠者，懸繒、燒香、散花、然燈。信所行十善，是為自然得福。信父母者，信孝順。信天下道人者，喜受經。信求道者，為行道。信諦行者，斷惡意。信諦受者，不犯戒。今世、後世自黠，為得黠，能教人得證。自成者能成人，能成他人便相告說。是名為諦見知。如是便自脫，亦脫他人。<b>第二諦念。所意起者，為失欲。棄家者，為念道。不瞋恚怒者，為忍辱。不相侵者，當正意</b>。第三諦語者。不惡罵，不犯口四過，但<b>說至誠道品諦要</b>。第四諦行者。不殺、盜、婬，而行誠信。第五諦不墮貪者。<b>但求一衣、一食</b>，為賤醫。第六諦治者，為向三十七品經。第七諦意者，日增三十七品經，不離意。<b>第八諦止者，不忘因緣；止者常還意護，已止者一切無所犯，聚止者得福道</b>。

佛說如是，皆歡喜受。
