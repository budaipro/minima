---
layout: post
title: 佛說齋經
tags: [八關齋戒,五念,支謙]
---

{: .author }
<dfn title="东吴（222年—280年）。">吳</dfn>月氏國居士<dfn title="三国时佛教著名译经人。大月氏人后裔，其祖先于汉灵帝时归化中国。">支謙</dfn>譯

聞如是：

一時，佛在<dfn title="古印度拘萨罗国都城。亦名舍婆提。">舍衛城</dfn>東，丞相家<dfn title="高大房屋的通称。">殿</dfn>。丞相母名維耶，早起沐浴著綵衣，與諸子婦俱出，稽首佛足，一面坐。佛問維耶：沐浴何早？對曰：欲與諸婦俱受齋戒。佛言：齋有三輩，樂何等齋？維耶長跪言：願聞何謂三齋。

佛言：一為牧牛齋、二為<dfn title="是外道总名。">尼<ruby>犍<rt>qián</rt></ruby></dfn>齋、三為佛法齋。牧牛齋者，如牧牛人，求善水草，飲飼其牛，暮歸思念：何野有豐饒？須天明，當復往。若族姓男女已受齋戒，意在家居，利欲產業，及念美飲食育養身者。是為如彼牧牛人意，不得大福，非大明。

尼犍齋者，當月十五，日齋之時，伏地受齋戒，為十<dfn title="由旬。为计里程之数目，帝王一日行军之里程也，或云四十里，或云三十里。">由延</dfn>內諸神拜言：我今日齋，不敢為惡、不名有家，彼我無親。妻子、奴婢非是我有，我非其主。然其學，貴文賤質，無有正心。至到明日，相名有如故。事齋如彼者，不得大福，非大明。

佛法齋者，道弟子，月<dfn title="每月之八日、十四日、十五日、二十三日、二十九日、三十日。">六齋</dfn>之日受<dfn title="八关斋戒。">八戒</dfn>。

何謂八？第一戒者。盡一日一夜持，心如真人，無有殺意。慈念眾生，不得賊害蠕動之類，不加刀杖，念欲安利，莫復為殺。如清淨戒以一心習。

第二戒者。盡一日一夜持，心如真人，無貪取意。思念布施，當歡喜與、自手與、潔淨與、恭敬與、不望與，却慳貪意。如清淨戒以一心習。

第三戒者。一日一夜持，心如真人，無婬意。不念房室，修治梵行，不為邪欲，心不貪色。如清淨戒以一心習。

第四戒者。一日一夜持，心如真人，無妄語意。思念至誠，安定徐言，不為偽詐，心口相應。如清淨戒以一心習。

第五戒者。一日一夜持，心如真人，不飲酒。不醉、不迷亂、不失志，去放逸意。如清淨戒以一心習。

第六戒者。一日一夜持，心如真人，無求安意。不著華香、不傅脂粉、不為歌舞倡樂。如清淨戒以一心習。

第七戒者。一日一夜持，心如真人，無求安意。不臥好床，卑床草席，捐除睡臥，思念經道。如清淨戒以一心習。

第八戒者。一日一夜持，心如真人，奉法時食。食少節身，過日中後不復食。如清淨戒以一心習。

佛告維耶：受齋之日當習五念。

何謂五？一當念佛。佛為如來，為至真，為等正覺，為明行足，為善逝、世間父、無上士、經法御、天人師，號曰佛。是念佛者，愚癡、惡意、怒習悉除，善心自生，思樂佛業。譬如以麻油、澡豆沐頭，垢濁得除。齋念佛者其淨如是，眾人見之莫不好信。

二當念法。佛所說法三十七品，具足不毀思念勿忘，當知此法為世間明。是念法者，愚癡、惡意、怒習悉除，善心自生，用樂法業。譬如以麻油、澡豆浴身，垢濁得除。齋念法者其淨如是，眾人見之莫不好信。

三當念眾。恭敬親附，依受慧教，佛弟子眾有得<dfn title="初果向。">溝港受</dfn>、<dfn title="初果，须沱洹。">溝港證</dfn>者，有得<dfn title="二果向。">頻來受</dfn>、<dfn title="二果，斯陀含。">頻來證</dfn>者，有得<dfn title="三果向。">不還受</dfn>、<dfn title="三果，阿那含。">不還證</dfn>者，有得<dfn title="四果向。">應真受</dfn>、<dfn title="四果，阿罗汉。">應真證</dfn>者。是為四雙之八輩丈夫，皆為戒成、定成、慧成、解成、度知見成，為聖德、為行具，當為<dfn title="佛教的一种敬礼方式。两掌对合于胸前。">叉手</dfn>，天上天下尊者福田。是念眾，愚癡、惡意、怒習悉除，喜心自生，樂眾之業。譬如以淳灰<dfn title="洗涤。">浣</dfn>衣，垢污得除。齋念眾者其德如是，眾人見之莫不好信。

四者念戒。身受佛戒，一心奉持，不虧不犯、不動不忘，善立慎護。為慧者舉，後無所悔，不以有望，能等教人。是念戒者，愚癡、惡意、怒習悉除，喜心自生，樂戒統業。如鏡之磨，垢除盛明。齋念戒者其淨如是，眾人見之莫不好信。

五當念天。第一四天王、第二忉利天、<dfn title="欲界第三天。亦名夜摩天。">鹽天</dfn>、<dfn title="欲界第四天。亦名兜率天，为一生补处菩萨所居住处。">兜術天</dfn>、<dfn title="欲界第五天。亦名化乐天。">不憍樂天</dfn>、<dfn title="欲界第六天。为欲界顶魔王波旬所居住处，亦名他化自在天。">化應聲天</dfn>，當自念：我以有信、有戒、有聞、有施、有智，至身死時精神上天。願不失信、戒、聞、施、智。是念天者，愚癡、惡意、怒習悉除，喜心自生，樂天統業。譬如寶珠，常治清明。齋念天者其淨如是。

奉持八戒、習五思念，為佛法齋，與天參德、滅惡興善，後生天上終得<dfn title="涅槃。"><ruby>泥<rt>niè</rt>洹<rt>huán</rt></ruby></dfn>。是以，智者自力，行*出心*作福。

如是，維耶。齋之福祐、明譽廣遠。譬是天下<dfn title="古印度十六國。">十六大國</dfn>，是十六國滿中眾寶不可稱數，不如一日受佛法齋。如比其福者，則十六國為一豆耳。

天上廣遠不可稱說。當今人間五十歲，為<dfn title="四天王天。">第一天</dfn>上一日一夜，第一四天上壽五百歲，彼當人間九百萬歲。佛法齋者得生此天上。人間百歲，為忉利天上一日一夜，忉利天壽千歲，當人間三千六百萬歲。人間二百歲，為鹽天上一日一夜，鹽天壽二千歲，當人間一億五千二百萬歲。人間四百歲，為兜術天上一日一夜，兜術天壽四千歲，當人間六億八百萬歲。人間八百歲，為不驕樂天上一日一夜，不驕樂天壽八千歲，當人間二十三億四千萬歲。人間千六百歲，為化應聲天上一日一夜，化應聲天壽萬六千歲，當人間九十二億一千六百萬歲。

若人有信、有戒、有聞、有施、有智，奉佛法齋。當命盡時，其人精神，皆生此六天上，安隱快樂。猗善眾多，我少說耳。凡人行善，魂神上天受福無量。

維耶聞佛語，歡喜言：善哉，善哉！世尊！齋之福德，甚快無量，願受佛戒。從今已後，月月六齋，竭力作福至死。

佛說經已，皆歡喜受教。
