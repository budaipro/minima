---
layout: post
title: 緣起聖道經
tags: [十二因緣,八正道,玄奘]
---

{:.author }
大唐三藏法師玄奘奉　詔譯

如是我聞。

一時，薄伽梵在室羅筏國，住誓多林給孤獨園，與大<ruby>苾<rt>bì</rt>芻<rt>chú</rt></ruby>眾千二百五十人俱，及諸菩薩摩訶薩等無量大眾。

爾時世尊告諸大眾：吾未證得三菩提時，獨處空閑，寂然宴坐，發意思惟：甚奇！**世間沈淪苦海，都不覺知出離之法**{:.red}。深可哀愍！謂：*雖有生、有老、有死，此沒彼生；而諸有情不能如實知，生老死出離之法*{:.darkorange}。

我復思惟：由誰有故，而有老死？如是老死，復由何緣？我於此事**如理思**{:.red}時，便生如是**如實現觀**{:.red}：由有生故，便有老死。如是老死，由生為緣。

我復思惟：由誰有故，而得有生？如是生者，復由何緣？我於此事如理思時，便生如是如實現觀：由有有故，便得有生。如是生者，由有為緣。

我復思惟：由誰有故，而得有有？如是有者，復由何緣？我於此事如理思時，便生如是如實現觀：由有取故，便得有有。如是有者，由取為緣。

我復思惟：由誰有故，而得有取？如是取者，復由何緣？我於此事如理思時，便生如是如實現觀：由有愛故，便得有取。如是取者，由愛為緣。

我復思惟：由誰有故，而得有愛？如是愛者，復由何緣？我於此事如理思時，便生如是如實現觀：由有受故，便得有愛。如是愛者，由受為緣。

我復思惟：由誰有故，而得有受？如是受者，復由何緣？我於此事如理思時，便生如是如實現觀：由有觸故，便得有受。如是受者，由觸為緣。

我復思惟：由誰有故，而得有觸？如是觸者，復由何緣？我於此事如理思時，便生如是如實現觀：由有六處，便得有觸。如是觸者，六處為緣。

我復思惟：由誰有故，而有六處？如是六處，復由何緣？我於此事如理思時，便生如是如實現觀：由有名色，便有六處。如是六處，名色為緣。

我復思惟：由誰有故，而有名色？如是名色，復由何緣？我於此事如理思時，便生如是如實現觀：由有識故，便有名色。如是名色，由識為緣。

我齊此識，意便退還，不越度轉。謂：識為緣，而有名色；名色為緣，而有六處；六處為緣，而有其觸；觸為緣受；受為緣愛；愛為緣取；取為緣有；有為緣生；生為緣故，便有老死、愁、歎、憂、苦、擾、惱生起。如是積集純大苦聚。

我復思惟：無有誰故，而無老死？由誰滅故，老死隨滅？我即於此如理思時，便生如是如實現觀：無有生故，便無老死。由生滅故，老死隨滅。

我復思惟：無有誰故，而無有生？由誰滅故，此生隨滅？我即於此如理思時，便生如是如實現觀：無有有故，便無有生。由有滅故，生即隨滅。

我復思惟：無有誰故，而無有有？由誰滅故，此有隨滅？我即於此如理思時，便生如是如實現觀：無有取故，便無有有。由取滅故，有即隨滅。

我復思惟：無有誰故，而無有取？由誰滅故，此取隨滅？我即於此如理思時，便生如是如實現觀：無有愛故，便無有取。由愛滅故，取即隨滅。

我復思惟：無有誰故，而無有愛？由誰滅故，此愛隨滅？我即於此如理思時，便生如是如實現觀：無有受故，便無有愛。由受滅故，愛即隨滅。

我復思惟：無有誰故，而無有受？由誰滅故，此受隨滅？我即於此如理思時，便生如是如實現觀：無有觸故，便無有受。由觸滅故，受即隨滅。

我復思惟：無有誰故，而無有觸？由誰滅故，此觸隨滅？我即於此如理思時，便生如是如實現觀：無六處故，便無有觸。六處滅故，觸即隨滅。

我復思惟：無有誰故，而無六處？由誰滅故，六處隨滅？我即於此如理思時，便生如是如實現觀：無名色故，便無六處。名色滅故，六處隨滅。

我復思惟：無有誰故，而無名色？由誰滅故，名色隨滅？我即於此如理思時，便生如是如實現觀：無有識故，便無名色。由識滅故，名色隨滅。

我復思惟：無有誰故，而無有識？由誰滅故，此識隨滅？我即於此如理思時，便生如是如實現觀：無有行故，便無有識。由行滅故，識即隨滅。

我復思惟：無有誰故，而無有行？由誰滅故，此行隨滅？我即於此如理思時，便生如是如實現觀：無無明故，便無有行。無明滅故，行即隨滅；由行滅故，識亦隨滅；由識滅故，名色隨滅；名色滅故，六處隨滅；六處滅故，觸亦隨滅；由觸滅故，受亦隨滅；由受滅故，愛亦隨滅；由愛滅故，取亦隨滅；由取滅故，有亦隨滅；由有滅故，生亦隨滅；由生滅故，老死、愁、歎、憂、苦、擾、惱皆亦隨滅。如是永滅純大苦聚。

我復思惟：我今證得舊道、舊徑、舊所行跡、古昔諸仙之所遊履。

譬如有人遊行曠野、嶮穢、稠林，<ruby>歘<rt>xū</rt></ruby>然值遇舊道、舊徑、舊所行跡，古昔諸人甞所遊履。彼即尋行，既尋行已，見舊城郭、古昔王都、園林、池沼無不具足，淨妙街衢甚可愛樂。其人見已，如是思惟：我今宜應速詣王所，啟白斯事。爾時彼人便到王所，啟白王言：大王當知！我有因緣遊行曠野、嶮穢、稠林，歘然值遇舊道、舊徑、舊所行跡，古昔諸人甞所遊履。我即尋行，既尋行已，見舊城郭、古昔王都、園林、池沼無不具足，淨妙街衢甚可愛樂。大王！今者若都彼城，定使大王昌隆廣大，安隱豐樂，人民熾盛。爾時其王便都彼城，後時王都昌隆廣大，安隱豐樂，人民熾盛。

我亦如是。*今已證得舊道、舊徑、舊所行跡，古昔諸仙甞所遊履。何等名為舊道、舊徑、舊所行跡，古昔諸仙甞所遊履？當知即是八支聖道。*{:.darkorange}**謂初正見，次正思惟、正語、正業、正命、正勤、正念、正定，惟至第八。**如是名為舊道、舊徑、舊所行跡，古昔諸仙甞所遊履。*我昔尋行，既尋行已，曾見老死、見老死集、見老死滅、見於老死趣滅行跡。如是，曾見生、有、取、愛、受、觸、六處、名色、識、行。曾見行集，曾見行滅，曾見於行趣滅行跡。我於此法自然通達，現等覺已，告諸苾芻、諸苾芻尼、<dfn title="優婆塞。">鄔波索迦</dfn>、<dfn title="優婆夷。">鄔波斯迦</dfn>，及告種種外道、沙門、諸婆羅門、雜出家類無量大眾。是諸苾芻，若於此中能正修行，成能證者，便能證得正理法善。諸苾芻、苾芻尼、鄔波索迦、鄔波斯迦無量大眾，若於此中能正修行，成能證者，便能證得正理法善。如是乃能增廣梵行，亦當饒益無量眾生，為諸天人正善開示*{:.limegreen}。

時，諸苾芻及諸菩薩摩訶薩等，無量大眾，聞佛所說，歎未曾有。皆大歡喜，信受奉行。
