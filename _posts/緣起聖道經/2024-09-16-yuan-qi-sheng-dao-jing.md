---
title: 緣起聖道經
tags: [玄奘]
---

{:.author }
大唐三藏法師玄奘奉 詔譯

如是我聞。

一時，薄伽梵在室羅筏國，住誓多林給孤獨園，與大<ruby>苾<rt>bì</rt>芻<rt>chú</rt></ruby>眾，千二百五十人俱，及諸菩薩摩訶薩等，無量大眾。

爾時世尊告諸大眾：吾未證得三菩提時，獨處空閑，寂然宴坐，發意思惟：<b class="red">甚奇！世間沈淪苦海，都不覺知出離之法。深可哀愍！謂：雖有生、有老、有死，此沒彼生。而諸有情，不能如實知生老死出離之法</b>。

我復思惟：由誰有故而有老死？如是老死復由何緣？我於此事如理思時，便生如是如實現觀：由有生故便有老死，如是老死由生為緣。我復思惟：由誰有故而得有生？如是生者復由何緣？我於此事如理思時，便生如是如實現觀：由有有故便得有生，如是生者由有為緣。我復思惟：由誰有故而得有有？如是有者復由何緣？我於此事如理思時，便生如是如實現觀：<B>由有取故便得有有</b>，如是有者由取為緣。我復思惟：由誰有故而得有取？如是取者復由何緣？我於此事如理思時，便生如是如實現觀：<b>由有愛故便得有取</b>，如是取者由愛為緣。我復思惟：由誰有故而得有愛？如是愛者復由何緣？我於此事如理思時，便生如是如實現觀：<b>由有受故便得有愛</b>，如是愛者由受為緣。我復思惟：由誰有故而得有受？如是受者復由何緣？我於此事如理思時，便生如是如實現觀：<b>由有觸故便得有受</b>，如是受者由觸為緣。我復思惟：由誰有故而得有觸？如是觸者復由何緣？我於此事如理思時，便生如是如實現觀：<b>由有六處便得有觸</b>，如是觸者六處為緣。我復思惟：由誰有故而有六處？如是六處復由何緣？我於此事如理思時，便生如是如實現觀：<b>由有名色便有六處</b>，如是六處名色為緣。我復思惟：由誰有故而有名色？如是名色復由何緣？我於此事如理思時，便生如是如實現觀：<b class="red">由有識故便有名色，如是名色由識為緣</b>。

我齊此識，意便退還，不越度轉。謂：<b>識為緣而有名色</b>；名色為緣而有六處；六處為緣而有其觸；觸為緣，受；受為緣，愛；愛為緣，取；取為緣，有；有為緣，生；生為緣故，便有老死、愁、歎、憂、苦、擾、惱生起。如是積集純大苦聚。

我復思惟：無有誰故而無老死？由誰滅故老死隨滅？我即於此如理思時，便生如是如實現觀：<b>無有生故便無老死</b>，由生滅故老死隨滅。我復思惟：無有誰故而無有生？由誰滅故此生隨滅？我即於此如理思時，便生如是如實現觀：<b>無有有故便無有生</b>，由有滅故生即隨滅。我復思惟：無有誰故而無有有？由誰滅故此有隨滅？我即於此如理思時，便生如是如實現觀：<b>無有取故便無有有</b>，由取滅故有即隨滅。我復思惟：無有誰故而無有取？由誰滅故此取隨滅？我即於此如理思時，便生如是如實現觀：<b>無有愛故便無有取</b>，由愛滅故取即隨滅。我復思惟：無有誰故而無有愛？由誰滅故此愛隨滅？我即於此如理思時，便生如是如實現觀：<b>無有受故便無有愛</b>，由受滅故愛即隨滅。我復思惟：無有誰故而無有受？由誰滅故此受隨滅？我即於此如理思時，便生如是如實現觀：<b>無有觸故便無有受</b>，由觸滅故受即隨滅。我復思惟：無有誰故而無有觸？由誰滅故此觸隨滅？我即於此如理思時，便生如是如實現觀：<b>無六處故便無有觸</b>，六處滅故觸即隨滅。我復思惟：無有誰故而無六處？由誰滅故六處隨滅？我即於此如理思時，便生如是如實現觀：<b>無名色故便無六處</b>，名色滅故六處隨滅。我復思惟：無有誰故而無名色？由誰滅故名色隨滅？我即於此如理思時，便生如是如實現觀：<b>無有識故便無名色，由識滅故名色隨滅</b>。我復思惟：無有誰故而無有識？由誰滅故此識隨滅？我即於此如理思時，便生如是如實現觀：<b class="limegreen">無有行故便無有識，由行滅故識即隨滅</b>。

我復思惟：無有誰故而無有行？由誰滅故此行隨滅？我即於此如理思時，便生如是如實現觀：<b class="red">無無明故便無有行，無明滅故行即隨滅，由行滅故識亦隨滅，由識滅故名色隨滅，名色滅故六處隨滅</b>，六處滅故觸亦隨滅，由觸滅故受亦隨滅，由受滅故愛亦隨滅，由愛滅故取亦隨滅，由取滅故有亦隨滅，由有滅故生亦隨滅。由生滅故，老死、愁、歎、憂、苦、擾、惱皆亦隨滅。如是<b>永滅純大苦聚</b>。

我復思惟：我今證得舊道、舊徑、舊所行跡，古昔諸仙之所遊履。譬如有人遊行曠野、嶮穢、稠林，<ruby>歘<rt>xū</rt></ruby>然值遇舊道、舊徑、舊所行跡，古昔諸人甞所遊履。彼即尋行，既尋行已，見舊城郭、古昔王都，園林池沼無不具足，淨妙街衢甚可愛樂。其人見已，如是思惟：我今宜應速詣王所，啟白斯事。爾時彼人便到王所，啟白王言：大王當知！我有因緣遊行曠野、嶮穢、稠林，歘然值遇舊道、舊徑、舊所行跡，古昔諸人甞所遊履。我即尋行，既尋行已，見舊城郭、古昔王都，園林池沼無不具足，淨妙街衢甚可愛樂。大王今者若都彼城，定使大王昌隆廣大、安隱豐樂、人民熾盛。爾時其王便都彼城，後時王都昌隆廣大、安隱豐樂、人民熾盛。我亦如是，今已證得舊道、舊徑、舊所行跡，古昔諸仙甞所遊履。何等名為舊道、舊徑、舊所行跡，古昔諸仙甞所遊履？<b>當知即是八支聖道。謂初正見，次正思惟、正語、正業、正命、正勤、正念、正定</b>。惟至第八，如是名為舊道、舊徑、舊所行跡，古昔諸仙甞所遊履。<span class="red">我昔尋行，既尋行已，曾見老死、見老死集、見老死滅、見於老死趣滅行跡，如是曾見生、有、取、愛、受、觸、六處、名色、識、行，曾見行集、曾見行滅、曾見於行趣滅行跡</span>。
				  
我於此法自然通達，現等覺已，告諸苾芻、諸苾芻尼、鄔波索迦、鄔波斯迦，及告種種外道、沙門、諸婆羅門、雜出家類無量大眾。是諸苾芻，若<b>於此中能正修行，成能證者，便能證得正理法善</b>。諸苾芻、苾芻尼、鄔波索迦、鄔波斯迦無量大眾，若於此中能正修行，成能證者，便能證得正理法善。*如是乃能增廣梵行，亦當饒益無量眾生，為諸天人正善開示*。

時，諸苾芻及諸菩薩摩訶薩等無量大眾，聞佛所說歎未曾有，皆大歡喜信受奉行。
