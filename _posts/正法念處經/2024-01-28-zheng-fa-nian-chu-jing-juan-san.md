---
title: 正法念處經卷第三
tags: [般若流支]
---

{:.author}
元魏婆羅門瞿曇般若流支譯

## 生死品第二

又修行者內心思惟，隨順正法觀察法行。云何比丘次第捨漏？初捨不善法；次修行善法，正觀思惟修心正住？彼見聞知或天眼見：<b>彼比丘初如是觀：根塵相對迭相因緣，一切世界無始以來生死輪轉。彼如是觀：此生因緣，境界大海皆悉無我；唯有內心境界因緣，世間流轉</b>。<b class="red">如是最初修遠離行；離憒閙處，樂空閑處、阿蘭若處、山野林中、稻穰𧂐等，樹下露地塚間處住，則能繫縛心之猨猴。以修習故心則寂靜，不樂聚落歌舞戲笑憒閙之處，亦不樂見長幼婦女，不樂多語。有二犍尼皆壞梵行；一是婬女、二多言說，皆悉捨離。既捨離已，心一寂靜，彼人之心能如是住</b>。

云何正觀？初觀何法？<b class="red">彼人初心如是觀察<i>十八意行</i>，能起善根，起不善根，起無記根</b>。何等十八？所謂比丘正觀察意：眼見色已，若喜意染得不善報；若起憂意離染欲意，則得善報；若起捨意得無記報。又復如是，耳聞聲已，若喜意染得不善報；若起憂意離染欲意，則得善報；若起捨意得無記報。又復如是，鼻聞香已，若喜意染得不善報；若起憂意離染欲意，則得善報；若起捨意得無記報。又復如是，舌知味已，若喜意染得不善報；若起憂意離染欲意，則得善報；若起捨意得無記報。又復如是，身覺觸已，若喜意染得不善報；若起憂意離染欲意，則得善報；若起捨意得無記報。又復如是，<b>意知法已，若喜意染得不善報；若起憂意離染欲意，則得善報；若起捨意得無記報</b>。<b class="red">以如是等十八意行三報因緣，世間生退</b>。

若彼比丘如是觀察十八意行，得上初地。彼地夜叉見如是已轉復歡喜，次第傳聞虛空夜叉。彼地夜叉、虛空夜叉，彼二夜叉向四大王歡喜心說。彼四大王向四天王歡喜說言：閻浮提中，某國某村某聚落中，某善男子如是種姓、如是名字，剃除鬚髮被服法衣正信出家。既出家已，離憒閙處在寂靜處；今復觀察十八意行，已證彼法。彼四大王如是說已，四天王聞轉復增上歡喜心曰：魔分損減，正法朋長。彼四天王如是復向三十三天帝釋天王歡喜說言：閻浮提中，次第乃至某善男子，某甲種姓名字某甲，剃除鬚髮被服法衣正信出家，離憒閙處乃至塚間，如法觀察十八意行，已證彼法<b>如法正住</b>。彼四天王向帝釋王如是說已，彼憍尸迦三十三天帝釋王聞，心大歡喜。

又修行者內心思惟，隨順正法觀察法行。如是比丘已如法觀十八意行得初地已，後復更證何者異地？彼見聞知或天眼見：<b>彼復次第觀察四家，四者所謂慧家、諦家、捨家、出家</b>。<b class="red">云何比丘住於慧家？謂彼比丘如是觀察<i>自身正法</i>，如是如實分分善知，此身中有地界、水界、火界、風界、空界、識界</b>。何者地界？地界二種，一內、二外。何者為內？身中所有諸分名內，是內有覺。彼何者覺？與皮肉等和合則覺，所謂髮毛爪齒等根，堅澁所攝入內名覺。彼復何者？所謂髮毛、爪齒皮肉、筋脈骨髓、脾腎心肺、涕唾等處，生藏熟藏、小腸大腸、肚胃頭腦；如是身中一切內分，堅澁有覺名內地界。<b>何者名為外地界耶？所有外地堅澁不覺，名外地界</b>。<b class="limegreen">若內地界若外地界，彼一和合此界唯界。觀此地界無有作者、無有受者，非無因緣，無常無樂、無我無淨</b>。<b class="red">比丘如是觀察慧家則得解脫，一切非我，亦無我所亦無所我。如是地界如實正知，如實見已心得離欲</b>。如是比丘則於慧家而得解脫。何者水界？水界二種，一內、二外。何者為內？所有水數皆水界相；所謂爛相，體中津潤、涕淚涎唾、腦血脂汁、凝脂髓膽、小便汗等，如是身中有內水數，覺分所攝名內水界。<b>何者名為外水界耶？諸外水數濕潤所攝，所謂不覺，不覺所攝，以不覺故名外水界</b>。<b class="limegreen">若外水界若內水界，彼一和合此界唯界</b>。<b class="red">觀此水界一切非我，亦非我所、亦非所我。如是水界如實正知，如實見已心得離欲</b>。如是比丘住於慧家。何者火界？火界二種，一內、二外。何者為內？身內所有種種分分，若火火攝是內有覺。所謂身煖而不燒燃，所謂能消。何者能消？謂噉飲食，得味正樂迴轉消化。如是身中內及內分若火火攝，是內有覺名內火界。<b>何者名為外火界耶？所有一切外火火數，若煖煖攝不覺所攝，以不覺故名外火界</b>。<b class="limegreen">若內火界若外火界，彼一和合此界唯界</b>。<b class="red">觀此火界一切非我，亦非我所、亦非所我。如是火界如實正知，如實見已心得離欲。如是火界非有作者、非有受者</b>。何者風界？風界二種，一內、二外。何者為內？身中所有若內內分風數所攝，若輕輕動覺分所攝。彼復何者？<b>謂上行風、若下行風、若傍行風、若產等風，若如針刺、如刀所斫，邪分別風，有旋轉風，如是等風有八十種動如虫行</b>。如是等風如是八十，於八十處分分行風。如是身內分分處處風數所攝，輕動成熟有覺所攝，名內風界。<b>何者名為外風界耶？所有外風輕動數攝，和合無覺名外風界</b>。<b class="limegreen">若內風界若外風界，彼一和合此界唯界</b>。<b class="red">觀此風界一切非我，亦非我所、亦非所我，如是風界無有作者、無有受者。如是如是如實正知，如實見已心得離欲</b>。如是比丘證於慧家。何者名為虛空界耶？虛空界者亦有二種，一內、二外。何者為內？謂此身中所有內分，內分虛空虛空所攝有覺知處，不普不遍色動轉處，飲食眾味轉下消化，開張之處。又咽喉中、耳中、眼中、鼻中虛空、舌處虛空、口內等空，口中舌動行處虛空。此等名為內虛空界。<b>何者名為外虛空界？所有虛空覺處不攝，不一切滿不一切遍，所謂樹枝條葉間空，一切窟中諸所有空，山谷河㵎如是等中所有虛空，若外孔穴如是名為外虛空界</b>。<b class="limegreen">若內色中攝虛空界、若外色中攝虛空界，彼一和合此界唯界</b>。<b class="red">觀此空界一切非我，亦非我所、亦非所我，如是如是觀虛空界如實正知，如實見已心得離欲。如是觀已則不放逸，此虛空界一切非我，亦非我所、亦非所我，無有作者、無有受者。如是知已心得離欲</b>。<b class="limegreen">何者<i>識界</i>？謂十二入內外和合，<mark><i>眼識</i>見物<i>意識</i>了別</mark>。如是耳鼻舌身意識；<mark class="red">如是識界意是根本，皆意識知</mark></b>。

爾時，世尊而說偈言：<b class="red">行法意在前，意有力速疾；先意動轉已，則能說能行</b>。抖擻諸惡業，則能知退生；諦知業果報，則得不死處。<b class="red">能制一切根，樂利益眾生，諸根調寂靜，是安隱比丘。乘駕六根輦，能殺欲心怨，勇智行蘭若，能到寂靜處</b>。阿蘭若知足，臥地心安隱；能抖擻惡法，如風散重雲。身業口業善，喜樂行善行；<b>諦見<i>行</i>恭敬，能破壞魔軍</b>。欲等不能縛，心善而不貪，多有慈悲意，出道住比丘。<b class="red">境界是縛因；若不愛色等，彼至勝寂靜，到不苦惱處</b>。

又修行者內心思惟，隨順正法觀察法行。如是思惟：<b>比丘觀察十八意行成就初地，諦知六界得第二地</b>，復念何法得第三地？彼見聞知或天眼見：<b class="red">如實諦知<i>五受根</i>故得第三地</b>。<b class="red">云何諦知樂受欲生？彼如實知，如是次第<em>知</em>苦受生、知喜受生、知憂受生、知捨受生。有樂皆知，知觸因緣而生樂受。知樂受已，彼如實知我知樂受。若彼比丘知觸因緣而生樂受，於樂受觸不生貪樂。知樂受觸生樂受已，則樂受滅。彼樂受滅，則如實知我樂受滅。彼如是念：我苦受生，因緣而生。彼知苦受如樂受生，彼如是知；如說樂受觸緣生等此苦受中。如是廣說：云何比丘知於喜受？共觸因緣生於喜受。云何比丘知於憂受？共觸因緣生於憂受。若隨順觀彼喜受已喜受則滅，見其滅已離喜受欲。若我喜受初生則滅，見其滅已如實知受，心得離欲。如是憂受如是廣說，捨亦如是</b>。

彼如是知得第三地。彼地夜叉知已歡喜，次第上聞虛空夜叉，虛空夜叉聞四大王，彼四大王聞四天王，彼四天王向憍尸迦帝釋王說：閻浮提中，某國某村某聚落中，某善男子如是種姓如是名字，剃除鬚髮被服法衣，正信出家得第三地，欲共魔戰減損魔分長正法朋。彼既聞已轉復歡喜。彼憍尸迦帝釋天王即乘大象，其象名曰堙羅槃那，從大神通第一天眾到炎摩天歡喜說言：閻浮提中次第乃至某善男子，廣說乃至得第三地，欲共魔戰損減魔分長正法朋。彼炎摩天從帝釋王如是聞已，轉復歡喜。

又修行者內心思惟，隨順正法觀察法行。云何比丘得第三地，次第更修得第四地？彼見聞知或天眼見：<b class="red">比丘欲得第四地者，如是觀察：以觸因緣我樂受生；若彼樂因樂因緣滅，寂靜失沒則無樂受。以觸因緣我苦受生。<mark>如是捨離苦觸、苦受、苦集、苦等諸苦因緣</mark></b>。<b class="limegreen">彼如是知觸因緣受：我受念念共觸而生、因觸而生。彼於樂受心不生喜、不生喜樂、不讚彼受，亦不多作不生味著，<mark>如是苦受不能逼迮，不惱不亂如是行捨，憶念正知如是三受，自餘諸心皆悉無染，一切捨離，如是捨者清淨鮮白</mark></b>。彼比丘如是心念：我今此捨如是清淨、如是鮮白，我今云何得虛空處？彼人如是悕望欲得虛空處行。如彼處心我云何得？<b>我已證捨究竟堅固，我今此捨畢竟喜樂常攝不離</b>，我以此捨取虛空處。又我此捨如是清淨、如是鮮白，用取識處、無所有處，用取非想非非想處，我悕彼處如是正行。彼人如是正行非想非非想處，作如是念：我今此捨依於彼處，如彼處法令我得之。我以此捨憙樂彼處、用取彼處，正行非想非非想處。<b>譬如世間善巧金師若其弟子，以生色金置於火中以筒吹之，以手執鉗並<ruby>㧌<rt>mào</rt></ruby>並吹極令善調。彼生色金調柔真淨、光色明好隨所須用，一切造作皆可讚歎，一切方土隨所至處無說過者。磨之無垢不雜不澁第一柔軟，所作皆妙光明淨勝映蔽餘寶。然此巧師若其弟子知彼真金善巧能治，知是真寶；如是知已隨所憶念：欲作何等令見之者皆生歡喜？即以作鈴若莊嚴身，若不見處若眼見處；若作耳鐺用莊嚴耳；若作瓔珞用莊嚴咽；若以莊嚴供養經論；若作指環環有印文用莊嚴指；若作金鬘、若作髻冠以莊嚴髻。何處何處用以莊嚴，彼彼如是相應善成</b>。<b class="red">如是<i>有智善戒比丘</i>生如是心：我今此捨如是清淨、如是鮮白，如是正行取虛空處我則相應。我依此捨繫念彼處、憙樂彼處、用取彼處。我以此捨行虛空處，如是識處、無所有處，如是非想非非想處</b>。如是憶念：我今此捨云何得常不動不壞、不念念滅？彼思惟已次復攀緣四無色處。彼捨非常非是無常，非動不動非常無常。彼如是知：彼虛空處，如是識處、無所有處，如是非想非非想處，緣於彼處非常無常。則於彼處心不憙樂，知不寂靜無常動轉。

<b class="limegreen">彼復觀受，知受欲生、知受生已、知受欲滅、知受滅已。知眼觸生，如是次第知耳觸生，知鼻觸生，知舌身意觸受之生</b>。彼既如是證知受已，復於此受更深觀察：眼觸生受、欲生、已生及此受住，我悉知之；知我受滅、欲滅、已滅。又復知我耳觸生受，我眼觸受已滅已沒，已厭已棄更不復來。此受滅已，次第復觀耳觸生受：<b class="red">緣苦緣樂不苦不樂，耳觸生受</b>。如是如是隨順觀察，如是知已則於耳受不生喜樂，知彼受已離欲解脫。耳觸生受如是滅已；觀鼻生受，知鼻生受鼻觸因緣：<b class="red">我此受生，樂緣生樂、苦緣生苦，不苦不樂因緣故生不苦不樂</b>。如是如是隨順觀察，鼻觸生受如實正知受則滅沒，知受滅沒。彼既滅已，知鼻緣生苦受、樂受、不苦不樂受。我若後時鼻緣生受，如是觀察亦如是生，<b class="red">生已復滅</b>。彼既滅已觀舌生受，後時生受亦有三種如前所說；次第乃至觀意生受亦有三種。

<b class="red">彼既如是如實知受得第四地，勤發精進欲脫魔縛</b>。彼地夜叉知已歡喜，如是復向虛空夜叉歡喜心說，虛空夜叉向四大王亦如是說，彼四大王向四天王亦如是說，彼四天王向帝釋王亦如是說。彼帝釋王向炎摩天如是說言：閻浮提中，某國某村某聚落中，某善男子如是種姓如是名字，剃除鬚髮被服法衣，正信出家持戒精勤，如是次第如實知受得第四地。如我今者向天所說，魔分損減正法朋長。彼炎摩天見帝釋王乘彼白象堙羅槃那，彼炎摩天如是見已心生歡喜，向帝釋王如是說言：汝今帝釋！閻浮提人隨順法行，能生愛念是汝所應。

又修行者內心思惟，隨順正法觀察法行。云何彼比丘捨魔縛已，觀察捨受？彼見聞知或天眼見：<b class="red">彼比丘如是諦觀察受，眼識因緣生不善受，彼受欲起第二善緣，不善受滅善受得生。彼記緣滅記受則滅，無記受生。如是次第耳觸生受、鼻觸生受、舌觸生受、身觸生受、意觸生受，如是知受善法滿足煩惱微薄</b>。<b class="limegreen">彼如是修復細觀受，彼觀法受，法受共障如燈光明日光能障。如是二受障亦如是，<mark>善受既生障不善受</mark>，應如是知。譬如燈明第二燈明不能相障。又思量受：若以何受共何等受，畢竟相障？彼見<mark>善受共不善受畢竟相障</mark></b>。譬如燈明、星宿光明二不相障。又彼比丘思量觀察：<b class="red">何受何受、何者何者如是能壞？彼如是觀<mark><i>無漏緣受</i>壞漏緣受，譬如火光能障雪光</mark></b>。又何者受何者受勝？如是復起如是觀察：<b><mark>彼不善受障於善受後時復起</mark>；譬如晝日覆月光明，彼月光明於夜闇中無能障覆</b>。又彼比丘<b class="red">正思量受：多受和合一受能障，勝彼多受。觀彼<mark>多受是世間受；彼一受者是出世間無漏心受，此受為勝能障漏受</mark>。譬如夜中眾多星宿，一月光明能障眾星</b>。又彼比丘隨順<b class="limegreen">觀察彼微細受：何者多受？<mark>謂眼耳鼻舌身所起，此是漏受</mark>。何者善發？彼觀世間有漏受多，復非無漏。世間無力，如夜闇中星宿光明，於有月時不能善照</b>。又彼比丘觀察彼受：<b class="red">我此受者幾許時住？彼觀<mark>我受生滅相住，譬如電光</mark></b>。又彼比丘如是觀察：<b><mark>此義云何？眼受因緣生鼻受不？彼正觀察<i>意根攀緣</i>，其受則壞一切根受</mark></b>。譬如牛馬駝驢水牛各各壞相，非一因緣。如是如是，<b class="red">五根所起無始以來憙樂攀緣，非一境界、壞相境界；境界根壞譬如牛馬駝驢猪等</b>。彼比丘如是觀受得微細智，彼比丘能於彼智樂修多作，觀樂受已隨順觀受、隨順觀盡，如是憶念：<b class="red">我此受者眼耳鼻舌身意所起，生從何來、滅何所至？彼比丘隨順觀察見受盡滅，思惟道理。如是觀已，則知眼受生無處來，滅無所至。我此眼受本無今有，已有還無。我此眼者無有來處如海中水，滅無所至如河下行到於大海。我此眼受本無今有，已有還無因緣而生；耳鼻舌身意受皆爾</b>。

<b>譬如陶師若其弟子，因輪泥團人功勢力，緣水緣杖而生於瓶。如是瓶者非有處來滅無所至，而此瓶者因緣而生。如是如是因眼緣色緣明緣空緣於憶念，而生眼受所謂苦、樂、不苦不樂，猶如彼瓶</b>。若好因緣則生好瓶，若惡因緣則生惡瓶。如是如是若緣善緣，生善眼受；耳鼻舌身意等皆爾。<b class="red">若合善受次第順行則到涅槃；若不善因緣，<mark>不善眼受生緣欲、瞋、癡</mark>，於生死中墮於地獄、畜生、餓鬼惡道境界</b>。彼比丘一切所有善行善果，隨順縛思<b>觀察彼受無所依止，非有作者、非有因起、非無因起，亦非聚集、非常非色、非不念念，非顛倒法。比丘如是見此<i>受陰</i>，則滅有愛共憙樂生，垢惡之愛一切生死皆見無常，則於出道樂修多作</b>。<b class="limegreen">彼比丘如是修已，一切<i>結</i>斷遠離<i>諸使</i></b>。<b class="red">何者為結？所謂愛結、障礙結、無明結、見結、生結、慢結，斷此諸結。何者為使？謂欲染使及有染使、見使、障礙使、慢使、無明使、思量結疑結妬結嫉結疑使</b>。以此因緣三有流轉，行於三地輪轉三惡，三時隨行於三品中隨三受熏，隨三生轉生死因緣。

又修行者內心思惟，隨順正法觀察法行。云何彼比丘覺知如是眼之因緣？彼如是觀：<b>眼者何因何緣而生？彼見聞知或天眼見：<mark>業為眼因，眼因業生，如是轉行</mark>。譬如世間尼居陀子，從子出生尼居陀樹，樹復生子因緣繫縛</b>。如是如是，知因業生業復轉生；若生則有老死憂悲啼哭苦惱。<b>如是業因愛羂所縛</b>，一切愚癡凡夫之人生死海中，如是輪轉。以此因緣，<b class="red">一切<i>愛想</i>若不作業，以無業故則無有愛，以無愛故則無有受</b>。彼因緣者譬如炷爐，油火因緣則有燈焰念念出生。<b>比丘如是觀察<i>受因</i>，諦觀業因業法業力生<i>一切受</i></b>。<b class="limegreen">爐者喻<i>身</i>，油者喻<i>根</i>，炷者喻<i>受</i>，<i>欲瞋癡火</i>念念生；<i>焰</i>喻念念智，<i>明</i>喻智慧</b>。彼修行者如是見知，<b>一切三界皆有此受</b>。譬如金師若其弟子，得好真金則能造成妙莊嚴具。如是如是，彼巧作師喻修行者，彼真金者喻善攀緣。<b>若善攀緣則有善業得涅槃道，不善攀緣得不善業</b>。

爾時，世尊而說偈言：<b class="red">諦知因與緣，決定微細義，喜樂解脫流，愛所不能使</b>。<b>眾生隨業流，一切業中生；業果繫縛已，有中隘處行</b>。若離不善業，常憙樂善業；如是修行者，如無垢月光。彼能燒惡業，如火焚乾草；三界之光明，解脫諸惡法。<b class="red">若人悕解脫，心不樂生死；生死不能縛，如鳥飛虛空。諦知受所從，善知受果報；則得於解脫，彼諦知三界。苦樂不能動，善惡不經心；見世間如焰，彼修者普愛。意常不錯謬，恒樂於法行，心樂比丘法，如是名比丘。不樂數見親，樂見於善人，出家離舍垢，如是名比丘。寂靜於諸根，不貪著境界，行視一尋地，如是名比丘</b>。不行他罵家，一向不販賣，不樂四出巷，如是名比丘。不樂觀歌舞，不樂饒人處，樂住於塚間，如是名比丘。唯取當日食，不取明日食，食二分便罷，如是名比丘。捨離妙好服，憙樂塵土衣，食行俱相應，如是名比丘。若不作世業，不望世業果，<b>不苦求所須</b>，如是名比丘。<b class="red">解脫於欲瞋，捨離癡心泥，惡法不能污，如是名比丘。已過一切結，捨離一切使，解脫一切縛，如是名比丘。遊八分聖道，趣向涅槃城，離惡意煩惱，如是名比丘。堅意寂靜根，捨離欲淤泥，常一意正住，如是名比丘。若已得地智，寂靜心諦見，知諸地善惡，如是名比丘。漏法無漏法，皆因緣而生，一切種種知，如是名比丘。正直修梵行，寂靜離懈怠，早起淨恭敬，如是名比丘。樂修於定慧，復樂於四禪，亦樂阿蘭若，如是名比丘。如鳥飛虛空，影則常相隨，若意順正法，如是名比丘</b>。能殺諸煩惱，平等善意觀，善知出入息，如是名比丘。<b class="red">若能次第知，諦見所修法，善知道非道，如是名比丘。得樂心不喜，遇苦則不憂，憂喜心平等，如是名比丘。若諦知老死，天修羅禮敬，知眾生善惡，如是名比丘。衣鉢常知足，不聚積財寶，少欲而梵行，如是名比丘。一食而離垢，不貪著諸味，能捨於利養，如是名比丘。行捨心悲心，捨離妬嫉惡，已燒一切過，如是名比丘</b>。

彼比丘內心思惟，隨順正法如是觀受。既觀受已得微細智，更深觀察：眼觸生受攀緣順行，如是觀眼第二攀緣，相與共滅：我眼觸受攀緣已滅，聲共攀緣我生愛受，若不愛受生心莫共滅。<b>彼比丘以<i>不愁繩</i>繫縛彼心在攀緣柱，彼受滅已彼聲攀緣共耳受滅</b>。鼻緣於香而生鼻受，彼比丘復觀鼻受，如是思惟：我鼻共香而生鼻受，若善不善、若記無記，我此鼻受心莫共滅。彼比丘若觀心壞，如是攀緣數數習行，<b>修取調心</b>，善法熏心無漏善法爾時不動。舌攀緣味，此之攀緣若善不善、若記無記。彼比丘證攀緣已，次觀察受若苦若樂、不苦不樂。如是觀已思惟憶念：我此心者為壞不壞？又復觀察<b class="red"><mark>彼味攀緣所生之受，能破壞心。如是觀已，以<i>不愁繩</i>繫縛彼<i>心</i>在攀緣柱，如行修<em>取</em>，心若如是舌受味愛所不能劫</mark></b>。又彼比丘觀彼身觸：<b class="red">如是身觸共彼觸受縛攀緣柱，若善不善、若記無記。觀彼觸受若心動壞，復以縛於攀緣柱已而調伏之，不復破壞</b>。又彼比丘次觀察意：<b class="red">意縛法受，若善不善、若記無記，見受意壞。彼比丘以不愁繩繫縛彼心在攀緣柱而調伏之，則不破壞</b>。<b class="limegreen">彼比丘觀六境界身入受已，諦知五受得不盡處。彼以智燈觀眼觸受，覺何者受？彼觀<i>意識</i>緣生<i>此受</i>，意縛心取。一切世間愚癡凡夫，以分別火而自燒燃。<mark>此無受者，唯行聚生、唯行聚滅，因緣所縛</mark></b>。眼觸生受隨順觀已隨順而行，彼不能取，心不動轉不死不亂。

又彼比丘觀察耳受。<b class="red">何者耳受？誰覺此受？彼見意識隨順繫縛，如此耳受意共繫縛，依止彼意。此無作者亦無受者，因緣而生。如是耳受，非有作者、非有受者，唯有行聚因緣勢力，若生若滅</b>。又彼比丘觀察鼻受，誰覺此受？<b class="red">彼觀察受<i>意識</i>共縛，攀緣彼意依止彼意，因彼因緣隨順而生；唯有行聚，非有作者、非有受者，相續轉縛。觀鼻受已離於<i>受者</i></b>。又彼比丘次觀舌受，誰覺舌受？觀察<b class="limegreen">此受意識繫縛，如是舌受依止彼意，彼縛攀緣彼因緣生，非有作者、非有受者，更無<i>別物</i>唯有行聚因緣力生</b>。又彼比丘觀身觸受，誰覺此受？此何誰受？如是觀察<b>意識繫縛如此身受，非有作者、非有受者，更無別物唯有行聚因緣力轉</b>。又彼比丘觀察意受，誰覺意受？<b>觀察意受：意緣於法而生意識，三和合觸觸共受生。譬如種種無量香物，眾多和合則生善香，此善香生非是一因。此亦如是因緣和合生一切受，非有作者、非有受者</b>。譬如莖葉鬚<ruby>馞<rt>bó</rt></ruby>等緣蓮華名生，彼非一因。<b class="red">如是依眼，緣色、緣空、緣念、緣明，生眼觸受依眼而生。如是受者不從一生，非一物生、非一合生、非一相生，非聚集生、非應化生</b>。彼比丘如是如是諦求此受，如是如是生白淨法。如甘蔗汁器中火煎，彼初離垢名頗尼多，次第二煎則漸微重名曰巨呂，更第三煎其色則白名白石蜜。此甘蔗汁如是如是煎復更煎，離垢漸重乃至色白。<b>比丘如是緣器智火，以<em>煎<i>相續心</i></em>甘蔗汁</b>；初始禪觀如頗尼多，次復第二則如巨呂，次復第三如白石蜜。<b class="red">如是比丘<i>心相續法</i>以智火煎，則成無漏鮮白之法離垢不雜，出世法生出於生死，鮮白離垢猶如洗衣</b>。又彼比丘更以異法微細觀受：<b>眼觸生受有麁有細垢重不輕，與癡相隨</b>。某眾生受，彼某甲受勝故能壞，餘殘少在彼不依止。如是耳受、鼻受、舌受、身受、意受，彼比丘如是修已受觀成就，魔軍欲壞。

彼地夜叉轉復歡喜，如是上聞虛空夜叉；彼地夜叉、虛空夜叉聞四大王；彼地夜叉、虛空夜叉、彼四大王聞四天王；彼地夜叉、虛空夜叉及四大王，并四天王向帝釋說。時帝釋王即乘白象堙羅槃那，向炎摩天歡喜心說具足如前。彼炎摩天聞帝釋說心生歡喜，以種種色天寶妙鬘莊嚴之具香莊嚴身，乘種種乘，可愛聲觸味色香等，種種可愛不可說樂，心大歡喜。炎摩天眾向兜率天四萬由旬，七寶殿舍勝妙光明種種宮室，意分別城一萬由旬，名無漏樂菩薩坊巷，彌勒世尊住在彼處，有諸菩薩五百人俱。彼炎摩天到世尊所心大歡喜，正天衣服在於一肩，右膝著地合掌禮已，合掌於額而作是言：天今當知：閻浮提中業地之處，依閻浮提某國某村某聚落中，某善男子如是種姓如是名字，剃除鬚髮被服法衣，正信出家持戒修行，恭敬尊長獲得第四求無漏善。諦見受地破壞魔眾，堅牢善作正法橋梁，開顯白法令彼魔分無有威力，天朋增長有大勢力。如我今者向天所說。彌勒世尊如是聞已，向炎摩天如是說言：天朋有力魔分劣弱，正法朋長煩惱縛緩，魔軍戰動我聞歡喜。