---
layout: post
title: 四十二章經
---

**<dfn title="后汉：东汉，史称后汉（公元25年 - 220年）。">後漢</dfn>西域沙門<dfn title="迦叶摩腾：中天竺僧人；亦作摄摩腾，竺摩腾。">迦葉摩騰</dfn>共<dfn title="法兰：竺法兰的简称，中天竺人，汉明帝永平中与迦叶摩腾共來我国，译四十二章经等。见高僧传二。">法蘭</dfn>譯**{: .translator }

昔<dfn title="汉孝明皇帝：刘庄（28年6月15日—75年9月5日），东汉第二位皇帝，谥号为孝明皇帝。">漢孝明皇帝</dfn>，夜夢見神人，身體有金色，項有日光，飛在殿前，意中欣然，甚悅之。明日問群臣：此為何神也？

有<dfn title="通人：学识渊博通达的人。">通人</dfn>傅毅曰：臣聞天竺有得道者，號曰佛，輕舉能飛。<dfn title="殆：大概、几乎，当、必。">殆</dfn>將其<dfn title="神：神人。">神</dfn>也。

於是上悟，即遣使者張騫、<dfn title="羽林中郎将：官名。">羽林中郎將</dfn>秦景、<dfn title="博士弟子：汉代从学于博士官者。">博士弟子</dfn>王遵等十二人，至<dfn title="大月氏国：西域古国名。西汉文帝时由游牧民族月氏所建，约在今中亚阿姆河以北。">大月支國</dfn>寫取佛經四十二章。在第十四<dfn title="石函：石制的匣子。">石函</dfn>中<dfn title="登：升。">登</dfn>起立塔寺，於是道法流布，處處修立佛寺。<dfn title="远人：指外族人或外国人。">遠人</dfn>伏化，願為<dfn title="臣妾：泛指统治者所役使的民众和藩属。（悟文注：此处引申义为归佛教化的人。）">臣妾</dfn>者，不可稱數。國內<dfn title="清宁：指时世太平。">清寧</dfn>，<dfn title="含识：谓有心识者，即有情众生。">含識</dfn>之類，蒙恩受<dfn title="赖：利益，好处。">賴</dfn>，于今不絕也。

佛言：辭親出家為道，名曰沙門，常行<dfn title="二百五十戒：比丘之具足戒。分八段：一、四波罗夷，二、十三僧残，三、二不定，四、三十捨堕，五、九十单提，六、四提舍尼，七、百众学，八、六灭诤。">二百五十戒</dfn>，為<dfn title="四真道：四真谛，又名四圣谛；苦、集、灭、道之四谛。其理真正，故名真谛；为圣者所见，故名圣谛。">四真道</dfn>行，進志清淨，成阿羅漢。阿羅漢者，能飛行變化，住壽命，動天地。次為阿那含，阿那含者，壽終魂靈上<dfn title="十九天：五净居天，又名五不还天。位于色界第四禅天上，三果阿那含者所居住处。">十九天</dfn>，於彼得阿羅漢。次為斯陀含，斯陀含者，一上一還，即得阿羅漢。次為須陀洹，須陀洹者，七死七生，便得阿羅漢。愛欲斷者，譬如四支斷，不復用之。

佛言：除鬚髮，為沙門，受道法。<dfn title="去：离开，舍弃。">去</dfn>世資財，乞求取足，日中一食，樹下一宿，慎不再矣！使人愚弊者，愛與欲也。

佛言：眾生以十事為善，亦以十事為惡，身三、口四、意三。身三者，殺、盜、婬。口四者，兩舌、惡罵、妄言、綺語。意三者，嫉、恚、癡。不信<dfn title="三尊：指佛、法、僧。">三尊</dfn>，以邪為真。<dfn title="优婆塞：梵语。即男居士。">優婆塞</dfn>行<dfn title="五事：五戒。指不杀、不盗、不淫、不妄语、不饮酒。">五事</dfn>，不懈退，至<dfn title="十事：十善业。指：不杀生、不偷盗、不邪行、不妄语、不两舌、不恶口、不绮语、不贪欲、不嗔恚、不邪见。">十事</dfn>，必得道也。

佛言：人有眾過，而不自悔，頓止其心。罪來歸身，猶水歸海，自成深廣矣。有惡知非，改過得善，罪日消滅，後會得道也。

佛言：人愚吾以為不善，吾以<dfn title="四等慈：慈、悲、喜、舍，四无量心。">四等慈</dfn>護濟之。<ruby>重<rt>chóng</rt></ruby>以惡來者，吾<ruby>重<rt>chóng</rt></ruby>以善往。福德之氣，常在此也；害氣重殃，反在于彼。

有人聞佛道守大仁慈，以惡來以善往，故來罵。佛默然不答，愍之癡冥，狂愚<dfn title="使然：使其如此，使它变得这样。">使然</dfn>。罵止，問曰：子以禮<dfn title="从：随。">從</dfn>人，其人不納，實禮如之乎？曰：持歸。今子罵我，我亦不納，子自持歸，禍子身矣。猶響應聲，影之追形，終無免離。慎為惡也。

佛言：惡人害賢者，猶仰天而唾，唾不污天，還污己身。逆風<dfn title="坋：①尘埃；粉尘。②谓粉状物敷洒于他物。"><ruby>坋<rt>fèn</rt></ruby></dfn>人，塵不污彼，還坋于身。賢者不可毀，禍必滅己也。

佛言：夫人為道，<dfn title="务：必须，一定。">務</dfn>博愛、博哀、施德，<dfn title="莫大：没有比这个再大。">莫大</dfn>施。守志奉道，其福甚大；覩人施道，助之歡喜，亦得福報。<dfn title="质：对质，询问。">質</dfn>曰：彼福不當減乎？佛言：猶若炬火，數千百人，各以炬來，取其火去，熟食、除冥，彼火如故。福亦如之。

佛言：飯凡人百不如飯一善人，飯善人千不如飯持五戒者一人，飯持五戒者萬人不如飯一*須陀洹*，飯*須陀洹*百萬不如飯一*斯陀含*，飯*斯陀含*千萬不如飯一*阿那含*，飯*阿那含*一億不如飯一*阿羅漢*，飯*阿羅漢*十億不如飯*辟支佛*一人，飯*辟支佛*百億不如以<dfn title="三尊：指佛、法、僧。">三尊</dfn>之教度其一世<dfn title="二亲：指父母。">二親</dfn>，教親千億不如飯一佛。學願求佛，欲濟眾生也。飯善人福最深重。凡人<dfn title="事：侍奉，供奉。">事</dfn>天地鬼神，不如孝其親矣，二親最神也。

佛言：天下有五難：貧窮布施難，豪貴學道難，制命不死難，得覩佛經難，生值佛世難。

有沙門問佛：以何緣得道？<dfn title="奈何：怎么，怎么样。">奈何</dfn>知宿命？佛言：道無形，知之無益，要當*守志行*。譬如磨鏡，垢去明存，即自見形。斷欲守空，即見道真，知宿命矣。

佛言：何者為善？唯行道善。何者最大？志與道合大。何者多力？忍辱最健；忍者無怨，必為人尊。何者最<dfn title="明：圣明，明智。">明</dfn>？心垢除、惡行滅，內清淨無瑕。未有天地逮于今日，十方所有未見之萌，得無不知、無不見、無不聞，得<dfn title="一切智：佛智之名。知了一切之法之智慧。">一切智</dfn>，可謂明乎。

佛言：人懷愛欲不見道，譬如濁水以五彩投其中，致力攪之。眾人共臨水上，無能覩其影者。愛欲交錯，心中為濁，故不見道。水澄穢除，清淨無垢，即自見形。猛火著釜下，中水踊躍，以布覆上，眾生照臨，亦無覩其影者。心中本有三毒涌沸在內，<dfn title="五盖：贪欲盖、瞋恚盖、睡眠盖、掉悔盖、疑盖。此五盖能覆心性不生善法。">五蓋</dfn>覆外，終不見道。要心垢盡，乃知魂靈所從來，生死所趣向，諸佛國土、道德所在耳。

佛言：夫為道者，譬如持炬火入冥室中，其冥即滅，而明猶在。學道見諦，愚癡都滅，得無不見。

佛言：吾何念*念道*？吾何行*行道*？吾何言*言道*？吾念諦道，不忽須臾也。

佛言：覩天地，念非常；覩山川，念非常；覩万物形體豐熾，念非常。執心如此，得道疾矣。

佛言：一日行，常念道、行道，遂得信根，其福無量。

佛言：熟自念身中四大，名自有名，都為無吾。我者寄生，生亦不久，其事如幻耳。

佛言：人隨情欲求<dfn title="华名：美名。">華名</dfn>，譬如燒香，眾人聞其香，然香以熏自燒。愚者貪流俗之名譽，不守道真，華名危己之禍，其悔在後時。

佛言：財色之於人，譬如小兒貪刀刃之蜜，甜不足一食之美，然有截舌之患也。

佛言：人繫於妻子、寶宅之患，甚於牢獄、<dfn title="桎梏：①刑具，脚镣手铐。②囚禁。"><ruby>桎<rt>zhì</rt></ruby><ruby>梏<rt>gù</rt></ruby></dfn>、<dfn title="锒铛：铁锁链。拘系罪犯的刑具。"><ruby>鋃<rt>láng</rt></ruby><ruby>鐺<rt>dāng</rt></ruby></dfn>。牢獄有<dfn title="原赦：宽恕赦免。">原赦</dfn>；妻子情欲雖有虎口之禍，己猶甘心投焉，其罪無赦。

佛言：愛欲莫甚於色，色之為欲，其大無外。<dfn title="赖：幸亏，幸而。">賴</dfn>有一矣。假其二，普天之民，無能為道者。

佛言：愛欲之於人，猶執炬火逆風而行，愚者不釋炬，必有燒手之患。貪婬、恚怒、愚癡之毒，處在人身，不早以*道*除斯禍者，必有危殃。猶愚貪執炬，自燒其手也。

天神獻玉女於佛，欲以試佛意、觀佛道。佛言：<dfn title="革囊：指人的躯体。">革囊</dfn>眾穢，爾來何為？以可斯俗，難動<dfn title="六通：漏尽知证通者，诸漏断尽为无碍者。一、天眼通，二、天耳通，三、知他心通，四、宿命通，五、身如意通，六、漏智通。">六通</dfn>。去！吾不用爾。天神<dfn title="踰：同“逾”。越过、更加。"><ruby>踰<rt>yú</rt></ruby></dfn>敬佛，因問道意，佛為解釋，即得須陀洹。

佛言：夫為道者，猶木在水，尋流而行。不左觸岸，亦不右觸岸，不為人所取、不為鬼神所遮、不為洄流所住，亦不腐敗，吾保其入海矣。人為道，不為情欲所惑、不為眾邪所誑，精進無疑，吾保其得道矣。

佛告沙門：慎無信汝意，意終不可信；慎無與色會，與色會即禍生。得阿羅漢道，乃可信汝意耳。

佛告諸沙門：慎無視女人。若見無視，慎無與言。若與言者，勅心正行，曰：吾為沙門，處于濁世，當如蓮花不為泥所污。老者以為母、長者以為姊、少者為妹、幼者子，敬之以禮。意<dfn title="殊：甚、极其；犹，尚。">殊</dfn>當諦惟觀：自頭至足，自視內，彼身何有，唯盛惡露諸不淨種。以釋其意矣。

佛言：人為道去情欲，當如草見火，火來已<dfn title="却：①退。②拒绝。③除去。④避开。">却</dfn>。道人見愛欲，必當遠之。

佛言：人有患婬，情不止，踞斧刃上，以自除其陰。佛謂之曰：若斷陰不如斷心。心為<dfn title="功曹：官名。汉代郡守有功曹史，简称功曹，除掌人事外，得以参预一郡的政务。佛教中引申义为起诸烦恼之根本无明。">功曹</dfn>，若止功曹，從者都息。邪心不止，斷陰何益？斯須即死。佛言：世俗倒見，如斯癡人。

有婬童女，與彼男誓，至期不來，而自悔曰：欲吾知爾本，意以思想生，吾不思想爾，即爾而不生。佛行道聞之，謂沙門曰：記之。此迦葉佛偈，流在俗間。

佛言：人從愛欲生憂，從憂生畏。無愛即無憂，不憂即無畏。

佛言：人為道，譬如一人與萬人戰，被鉀、操兵，出門欲戰，意怯膽弱，乃自退走。或半道還、或格鬪而死、或得大勝還國高<ruby>遷<rt>qiān</rt></ruby>。夫人能牢持其心，精銳進行，不惑于流俗、狂愚之言者，欲滅惡盡，必得道矣。

有沙門夜誦經甚悲，意有悔疑，欲生思歸。佛呼沙門問之：汝處于家，將何修為？對曰：恒彈琴。佛言：絃緩何如？曰：不鳴矣。絃急何如？曰：聲絕矣。急緩得中何如？諸音普悲。佛告沙門：學道猶然。執心調適，道可得矣。

佛言：夫人為道，猶所鍛<ruby>鐵<rt>tiě</rt></ruby>漸深，棄去垢，成器必好。學道以漸深，去心垢，精進就道。暴即身疲，身疲即意惱，意惱即行退，行退即修罪。

佛言：人為道亦苦，不為道亦苦。<dfn title="惟：思考，思念。">惟</dfn>人自生至老，自老至病，自病至死，其苦無量。心惱積罪，生死不息，其苦難說。

佛言：夫人離三惡道，得為人難。既得為人，去女即男難。既得為男，<dfn title="六情：眼、耳、鼻、舌、身、意，六根。旧译经论中多谓六情。">六情</dfn>完具難。六情已具，生中國難。既處中國，值奉佛道難。既奉佛道，值有道之君難、生菩薩家難。既生菩薩家，以心信三尊、值佛世難。

佛問諸沙門：人命在幾間？對曰：在數日間。佛言：子未能為道。復問一沙門：人命在幾間？對曰：在飯食間。佛言：子未能為道。復問一沙門：人命在幾間？對曰：呼吸之間。佛言：善哉。子可謂為道者矣。

佛言：弟子去離吾數千里，意念吾戒，必得道。在吾左側，意在邪，終不得道。其實在行，近而不行，何益萬分耶！

佛言：人為道，猶若食蜜，中、邊皆甜。吾經亦爾，其義皆快，行者得道矣。

佛言：人為道，能拔愛欲之根，譬如摘懸珠，一一摘之，會有盡時。惡盡，得道也。

佛言：諸沙門行道，當如牛負行深泥中。疲極不敢左右顧，趣欲離泥，以自<dfn title="苏息：休养生息；犹休息。">蘇息</dfn>。沙門視情欲，甚於彼泥，直心念道可免眾苦。

佛言：吾視諸侯之位如過客，視金玉之寶如<dfn title="砾石：小石块，砂石。"><ruby>礫<rt>lì</rt></ruby>石</dfn>，視<dfn title="㲲：细毛布，细棉布。"><ruby>㲲<rt>dié</rt></ruby></dfn><dfn title="素：白色生绢。">素</dfn>之好如<dfn title="弊帛：破旧的布帛。">弊帛</dfn>。
